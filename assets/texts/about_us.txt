چند سالیه که وقتی ماه رمضان میشه، جای خالی فضایی معنوی رو احساس می کنم. فضایی که همه ما تجربه داشتن اون رو در ایران به مراتب بیشتر از خارج از ایران داشتیم. تو این چند سال همیشه با خودم می گفتم کاش حداقل یه رادیویی، تلویزیونی، چیزی بود که می گفت الان اذان گفتن یا نه!

راستش وقتی تو سحر و افطار همش حواسم به ساعتم بود که وقت اذان رو چک کنم، حسرت سال هایی رو می خوردم که نمی دونستم شنیدن صدای اذان چه نعمت بزرگیه. تو این سال ها همش به فکر راه انداختن یک رادیو بودم برای ماه رمضان. رادیویی که از نیم ساعت مونده به افطار برنامش شروع بشه و تا سحر ادامه داشته باشه. با خودم می گفتم با این کار خیلی ها رو از اینکه مدام بخوان ساعت رو نگاه کنن راحت می کنم. تازه، فرصتی بود برای بیان برخی حرف ها.

بعضی چیز ها که آدما شاید حوصله نداشته باشن تا برن پای منبر کسی گوش کنن، اما اگه یه رادیو باشه، تو خلوت خودشون گوش بدن. خیلی ها رو میشناسم که دلشون می خواد شب قدر با خدا خلوت کنن، اما به هزار تا دلیل، بلند نمیشن برن مسجدی که شاید اون سر شهره. پیش خودم می گفتم اگه یه رادیو بود و اون آدم تو خونه خودش می تونست بره پیش خدا، شاید وسط العفو العفو گفتن اون آدم، خدا من رو هم می بخشید.

سال ۲۰۱۶ این افتخار نصیب ما شد که رادیو رمضان را برای تحقق این آرزو راه اندازی کردیم. دعای خیر شما، انگیزه بسیار بالایی برای ما بود که رادیو رمضان را با تمام مشکلات و سختی هایی که دارد، برای سال چهارم راه اندازی کنیم. امسال نیز ما را از دعای خیر خود محروم نفرمایید. با آرزوی برآورده شدن دعای همه شما عزیزان در این ماه مبارک و با آرزوی برآورده شدن بالاترین آرزوی مسلمانان و به پایان رسیدن دوران غیبت.
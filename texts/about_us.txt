چند سالی بود که ماه های رمضان، جای خالی فضایی معنوی اش رو احساس می کردیم. فضا و احوالاتی که همه ما تجربه اون رو در ایران به مراتب بیشتر از خارج از ایران داشتیم. تو این چند سال همیشه با خودمون می گفتیم کاش حداقل یه رادیویی، تلویزیونی، چیزی بود که می گفت الان اذان گفتن یا نه!

راستش وقتی تو سحر و افطار همش حواسمون به ساعت هامون بود که وقت اذان رو چک کنیم، حسرت سال هایی رو می خوردیم که نمی دونستیم شنیدن صدای اذان و مناجات های وقت سحر و افطار از مسجد محله یا رادیو و تلویزیون چه نعمت بزرگیه. تو این سال ها همش به فکر راه انداختن یه رادیو بودیم برای ماه رمضان. رادیویی که بتونه در سراسر این ماه با پخش برنامه های معنوی، مناجات، قرآن و اذان ما رو نزدیک کنه به همون حال و هوایی که در ایران تجربه می کردیم. با خودمون گفتیم با این کار خیلی ها رو از این که مدام بخوان ساعت رو نگاه کنن راحت می کنیم. تازه، فرصتی هم هست برای بیان برخی حرف ها.

بعضی چیز ها که آدما شاید حوصله نداشته باشن برن پای منبر کسی گوش کنن، اما اگه یه رادیو باشه، تو خلوت خودشون گوش میدن و ازش بهره می برن. خیلی ها رو میشناسیم که دلشون می خواد شب قدر با خدا خلوت کنن، اما به هزار تا دلیل، بلند نمیشن برن مسجدی که شاید اون سر شهره. پیش خودمون گفتیم اگه یه رادیو بود و اون آدم تو خونه خودش می تونست دل و روح اش رو متوجه معبود کنه، شاید وسط العفو العفو گفتن هاش، خدا ما رو هم ببخشه.

سال ۲۰۱۶ این افتخار نصیب ما شد که رادیو رمضان رو برای تحقق این آرزوها راه اندازی کنیم. دعای خیر شما، انگیزه بسیار بالایی برای ما بود و باعث شد رادیو رمضان رو با تمام مشکلات و سختی هایی که داره برای سال پنجم هم راه اندازی کنیم. امسال هم ما رو از دعای خیر خودتون محروم نفرمایید. با آرزوی برآورده شدن دعای همه شما عزیزان در این ماه مبارک و با آرزوی برآورده شدن بالاترین آرزوی مسلمانان و به پایان رسیدن دوران انتظار برای ظهور منجی.